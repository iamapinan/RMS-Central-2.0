
			<!DOCTYPE html>
			<html lang="en" class="no-js">
			<head>
			<meta http-equiv="Content-Type" content="text/html; charset=utf-8">
			<link rel="stylesheet" type="text/css" href="/library/blogstyle.css" charset="utf-8"/>
			</head>
			<body>
			<table><tbody><tr><td><a href="http://110.164.215.167/webnew/index.php/2010-12-24-05-40-49/66-database.html">ปลุกพลังบวก..แค่คิดไม่พอ</a></td></tr></tbody></table><p>
</p><table><tbody><tr><td>&nbsp; &nbsp; &nbsp; &nbsp; ในโลกใบนี้มีอะไรแปลกประหลาดให้น่าฉงนอยู่ไม่น้อย โดยเฉพาะเรื่องที่ดูๆ แล้วไม่น่าเป็นไปได้ แต่ก็เป็นไปแล้ว อย่างเช่นเรื่องของ นิค วูจิซิค (Nick Vujicic) ชาวออสเตรเลีย เกิดเมื่อวันที่ 4 ธันวาคม 2525 ปัจจุบันอายุ 29 ปี พ่อแม่เป็นชาวเซอร์เบีย นิค เกิดมาไม่มีแขนทั้งสองข้าง มีขาสั้นๆ ข้างเดียวที่มีนิ้วโป้งสองนิ้วเท่านั้น เขาเรียนจบทางบัญชี และปัจจุบันเป็นนักสร้างแรงบันดาลใจที่เดินทางรอบโลก เพื่อพูดกับเด็กวัยรุ่นที่มีความคับข้องใจ ไม่พอใจ โดยใช้ตัวเองเป็นบทเรียนสร้างแรงบันดาลใจ สร้างการเปลี่ยนแปลงให้กับคนที่มาฟังเขาพูด คลิปวีดีโอของเขาถูกเผยแพร่ไปทั่วโลก มีคนดูหลายแสนคน การไม่ยอมจำนนต่อความบกพร่องต่อร่างกาย ไม่ใช่เพียงแค่ความคิดหรือทัศนคติของเขาและครอบครัวเท่านั้น แต่เป็นการลงมือทำตามความเชื่อ ฦึกการใช้ชีวิตเยี่ยงคนปกติทั่วไป เรียนหนังสือจนจบ และทำงานด้วยการใช้ตัวเองเป็นบทเรียน สร้างกำลังใจแด่คนที่ท้อแท้ สิ้นหวัง<p>สำหรับเมืองไทยเรื่องของคนขาดโอกาสแบบ นิค มีให้เห็นอยู่ไม่น้อย หากได้อ่านประวัติ หรือดูการนำเสนอผ่านสื่อต่างๆ เกี่ยวกับประวัติชีวิตของพวกเขาเหล่านั้น ก็จะพบวิธีคิดที่คล้ายกัน คือ การมีทัศนคติ วิธีคิด มีความปรารถนาแบบคนปกติทั่วไป นั่นคือ การคิดบวก การมีชีวิตอยู่แม้จะไม่สมบูรณ์แต่ก็ไม่ท้อแท้ ให้โอกาสตนเอง ไม่คิดบั่นทอนชีวิต เป็นพลังของการคิดบวก... คิดบวกกับตัวเอง และแปรเปลี่ยนเป็นพลังเพื่อคนอื่นๆ และสังคม</p><p>&nbsp; &nbsp; &nbsp; &nbsp; เราทุกคนคิดบวกได้ ไม่ว่าเราจะเป็นใคร เกิดมาด้วยสภาพร่างกายอย่างไร มั่งมีหรือยากจน ตั้งแต่เราเกิดมาบนโลกใบนี้ มนุษย์ทุกคนคือผู้บริสุทธิ์ มีจิตใจที่ดี มีเมล็ดพันธุ์แห่งความดีงามในจิตใจ เมื่อเราเติบโตขึ้น เราได้เรียนรู้ที่จะเอาตัวรอดในสังคมนี้ เริ่มตั้งแต่การเลี้ยงดูของครอบครัว การทำมาหากินของครอบครัว อดีตเหล่านี้หล่อหลอมให้มนุษย์เรามีความคิด ทัศนคติที่ชัดเจนเฉพาะตน การเห็นแก่ตัวตั้งแต่เรื่องเล็กๆ น้อย การเรียนที่ทำให้เกิดการแข่งขัน การทำงานที่คอยแต่เอาชนะกันสิ่งต่างๆ เหล่านี้ทำให้เราเห็นแต่ตัวเอง ไม่เห็นคนอื่นไม่รับรู้ความทุกข์หรือปัญหาของคนอื่นๆ ทำอะไรก็ได้เพื่อให้ตนเองและครอบครัวได้รับประโยชน์ โดยหลงลืมไปว่าแท้จริงแล้วเราทุกคนล้วนเป็นพี่น้องกัน การกระทำของเราจะมีผลต่อคนรอบข้างและตัวเราอย่างหลีกเลี่ยงไม่ได้... ยังไม่สายที่เราจะปลุกพลังบวกให้ตัวเรา.. เริ่มจาก ฦึกการคิดบวกมองโลกในแง่บวก คิดหลายแง่หลายมุม มุมของเรามุมของคนอื่นๆ ก็จะทำให้เข้าใจถึงความแตกต่าง ต้นเหตุที่ทำให้คนอื่นคิดต่างกับเรามากขึ้น ..การเข้าใจคนอื่นว่าทุกคนก็ล้วนแล้วแต่มีความต้องการไม่แตกต่างจากเราก็จะทำให้การปฏิบัติของเราต่อคนอื่นๆ เปลี่ยนไป..เราจะพบว่า เราจะมีความสุขมากขึ้น เราให้อภัยคนอื่นได้มากขึ้น เราอดทนต่อสิ่งที่ไม่ปรารถนาได้มากขึ้น การเข้าใจตนเองนำไปสู่การเข้าใจคนอื่นในโลกใบนี้ ไม่ว่าเขาจะเป็นมิตรหรือศัตรู มีความคิดแตกต่างจากเราอย่างไร เมื่อเราค้นพบพลังบวกในตัวของเราแล้ว นั่นคือ พลังของการเข้าใจเพื่อนมนุษย์ร่วมโลก เชื่อเถอะว่า พลังบวกจะดึงดูดให้ความคิดดีๆ การกระทำดีๆ เกิดขึ้น และพลังพวกเหล่านี้จะเปลี่ยนแปลงโลกและสังคมได้ ไม่ใช่เรื่องเกินจริงแต่มันได้เกิดขึ้นแล้วในโลกใบนี้...</p><p><br></p><iframe width="100%" height="600" src="http://acumanager.bll.in.th/aculearn-idm/v4/opr/studioclient.asp?author=bdc8c3a56ff5d1c6c97227fdbc39346e&amp;modulename=14062708689089102132703cde7110c5274a46&amp;cat=acustudio-av" frameborder="0"></iframe></td></tr></tbody></table><p></p>
			</body>
			</html>