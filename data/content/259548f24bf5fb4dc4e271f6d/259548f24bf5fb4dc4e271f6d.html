
			<!DOCTYPE html>
			<html lang="en" class="no-js">
			<head>
			<meta http-equiv="Content-Type" content="text/html; charset=utf-8">
			<link rel="stylesheet" type="text/css" href="/library/blogstyle.css" charset="utf-8"/>
			</head>
			<body>
			<p><strong>เครื่องมือในการวินิจฉัยและรักษามะเร็ง</strong></p><p>มะเร็ง (cancer) เป็นสาเหตุการเสียชีวิตของประชากรไทยอันดับ 1 (ตามด้วย การเสียชีวิตจากอุบัติเหตุและโรคหัวใจ)</p><p>มะเร็งเกิดจากความผิดปกติที่ DNA หรือสารพันธุกรรมของร่างกาย ส่งผลให้เซลล์มีการแบ่งตัวอย่างรวดเร็วมากกว่าปกติ จนกลายเป็นก้อนเนื้อร้ายที่ลุกลามจนสามารถทำให้ผู้ป่วยมีสุขภาพทรุดโทรมหรือจนกระทั่งเสียชีวิตได้</p><p>วิธีการในการรักษามะเร็งมีหลายวิธี ไม่วาจะเป็นวิธีการทางศัลยกรรมผ่าตัดเอาก้อนมะเร็งออก (Surgery) การใช้รังสีรักษา (Radiation Therapy) เคมีบำบัด (Chemotherapy) หรือการรับประทานยา โดยเป้าหมายหลักของการรักษาคือ การพยายามกำจัดเนื้อมะเร็งร้ายก่อนจะแพร่ลามไปทั่วร่างกาย โดยในกระบวนการกำจัดนั้น ต้องมีการพยายามส่งผลกระทบให้น้อยที่สุดกับเนื้อดีที่อยู่รอบๆ</p><p>วิธีการวินิจฉัยและบำบัดรักษาโรคมะเร็งทางด้านรังสีรักษา (Radiation Therapy) ได้รับอานิสงค์ส่วนหนึ่งมาจากการถ่ายทอดเทคโนโลยีของงานวิจัยด้านฟิสิกส์อนุภาค โดยตัวอย่างที่เด่นชัดได้แก่ เครื่อง Positron-Emission Tomography (PET) ซึ่งเป็นเครื่องมือที่สามารถวินิจฉัยและบ่งบอกสัญญาณเริ่มแรกของเซลล์มะเร็งได้อย่างมีประสิทธิภาพ ช่วยให้ผู้ป่วยสามารถเข้ารับการรักษาได้ทันท่วงที ก่อนที่เซลล์มะเร็งจะแพร่ขยายออกไป ทำให้ยากแก่การรักษาและต้องเสียค่าใช้จ่ายอีกมาก</p><p style="text-align: center;"><img src="http://school.scimath.org/images/uploads/petmachine_2.jpg" border="0" alt="petmachine" width="400" height="242" style="border-width: 0px; outline: 0px; background-image: none;"></p><p><em>ภาพที่ 22 เครื่องวินิจฉัยมะเร็ง Positron-Emission Tomography (PET) (ที่มา: http://www.medicalchillermfg.com/)</em></p><p>เครื่อง PET อาศัยหลักการที่ว่า เมื่ออนุภาคและปฏิอนุภาคมาพบกันแล้ว จะเกิดการสลายตัว (annihilation) ก่อให้เกิดแสง (photon) พลังงานสูง ที่จะเคลื่อนไปที่เครื่องตรวจวัดอนุภาคที่อยู่รอบๆ และสัญญาณของโฟตอนเหล่านี้ จะได้รับการแปลงสัญญาณและประมวลผลด้วยระบบคอมพิวเตอร์ เืพื่อให้ได้ข้อมูลสำหรับให้แพทย์นำไปวิเคราะห์ต่อไป</p><p>ผู้ป่วยที่เข้ารับการวินิจฉัยด้วยเครื่อง PET จะได้รับการฉีดสารกัมมันตรังสี ที่ไม่เป็นอันตรายต่อร่างกายอย่าง คาร์บอน-11 ไนโตรเจน-13 ออกซิเจน-15 หรือ ฟลูออรีน-18 ซึ่งเป็นสารพื้นฐานที่เซลล์ต้องใช้ในกระบวนการ metabolism</p><p>เมื่อสารนี้ไปจับกับอวัยวะหรือเนื้อเยื่อต่างๆในร่างกายแล้ว อนุภาคโพสิตรอน (e<sup>+</sup>)  ซึ่งเป็นปฏิอนุภาคของอิเล็กตรอน (e<sup>-</sup>)  ที่ปล่อยออกมาจากสารกัมมันตภาพรังสีจะไปทำปฎิกิริยากับอิเล็กตรอนของเซลล์ในอวัยวะนั้นๆ ส่งผลให้เกิดอันตรกิริยาสลายตัว (annihilation) ดังที่ได้กล่าวมาแล้ว ทำให้เครื่อง PET สามารถสร้างภาพที่สื่อถึงกระบวนการทางชีวเคมี (biochemical mechanism) ของเซลล์มะเร็ง ที่ช่วยให้แพทย์สามารถวินิจฉัยอาการเริ่มแรกของเซลล์มะเร็งได้อย่างมีประสิทธิภาพ</p><p style="text-align: center;"><img src="http://school.scimath.org/images/uploads/pethow.gif" border="0" alt="pethow" width="400" height="279" style="border-width: 0px; outline: 0px; background-image: none;"></p><p><em>ภาพที่ 23 ภาพแสดงหลักการทำงานของเครื่อง PET (ที่มา: http://www.heartandmetabolism.org/)</em></p><p>นอกจากการวินิจฉัยมะเร็งที่มีประสิทธิภาพแล้ว งานวิจัยทางด้านฟิสิกส์อนุภาคยังได้ถ่ายทอดเทคโนโลยีและความรู้ไปสู่ด้านการพัฒนา “เครื่องเร่งอนุภาคเชิงเส้น” (Linear Accelerator หรือ LINAC) ซึ่งเป็นอุปกรณ์ที่แพทย์อาศัยสำหรับการสร้างรังสีหรือลำอนุภาคที่มีศักยภาพพิเศษในการทำลายเนื้อมะเร็งร้าย อย่างเช่น รังสีเอ็กซ์ (x-rays) ลำอนุภาคนิวตรอน (neutron beam) โปรตรอน (proton beam) หรือไออนหนัก (heavy ion) ที่สามารถนำมาประยุกต์รักษามะเร็งในสมองได้อย่างดี</p><p style="text-align: center;"><img src="http://school.scimath.org/images/uploads/oc_Partikel_Uebersichtsgrafik_HP6.jpg" border="0" alt="heavy ion" width="400" height="295" style="border-width: 0px; outline: 0px; background-image: none;"></p><p><em>ภาพที่ 24 </em><em>ภาพแสดงการใช้เครื่องเร่งอนุภาคเชิงเส้นเพื่อสร้างลำไอออนหนัก </em><em>(heavy ion beam) </em><em>ในการบำบัดรักษามะเร็ง</em></p><p><em>(ที่มา: http://www.siemens.com/innovation)</em></p><p>นอกเหนือจากงานทางด้านฮาร์ดแวร์แล้ว ในส่วนของซอร์ฟแวร์ งานทางด้านการสร้างแบบจำลอง (Simulations) เพื่อศึกษาประสิทธิภาพและการทำงานของเครื่องตรวจจับอนุภาค (Particle Detector) ยังสามารถนำมาประยุกต์ใช้สำหรับการศึกษาประสิทธิภาพของรังสีในการบำบัดรักษามะเร็งได้เป็นอย่างดีอีกด้วย</p><p>ยกตัวอย่างเช่น โปรแกรม GEANT4 (คำว่า GEANT ย่อมาจาก GEometry ANd Tracking ส่วนเลข 4 หมายถึงเวอร์ชั่นล่าสุด ซึ่งถูกสร้างบนพื้นฐานของภาษาเชิงวัตถุ (Objected-oriented)) ที่ได้ถูกสร้างขึ้นมาเพื่อใช้จำลองการทำปฏิกิริยาของอนุภาคและรังสีต่างๆ กับวัสดุของเครื่องตรวจจับอนุภาค ทำให้แพทย์สามารถประยุกต์ใช้โปรแกรม GEANT4 นี้ เพื่อศึกษาปฏิกิริยาของรังสีที่ทำกับร่างกายมนุษย์ได้ในลักษณะคล้ายๆ กัน เพิ่มศักยภาพให้กับแพทย์ในการออกแบบการฉายรังสีกำจัดเนื้อมะเร็ง โดยมีผลกระทบกับเนื้อดีน้อยที่สุด</p><p style="text-align: center;"><img src="http://school.scimath.org/images/uploads/Geant4Poster_2.gif" border="0" alt="geant4 poster" width="400" height="262" style="border-width: 0px; outline: 0px; background-image: none;"></p><p><em>ภาพที่ 25 ภาพแสดงผลจากการจำลองเครื่องตรวจจับอนุภาคด้วยโปรแกรม GEANT4 (ที่มา:http://www.kek.jp/)</em></p><p style="text-align: center;"><img src="http://school.scimath.org/images/uploads/brachy_3.jpg" border="0" alt="brachy" width="250" height="246" style="border-width: 0px; outline: 0px; background-image: none;"></p><p><em>ภาพที่ 26 ตัวอย่างการใช้โปรแกรม GEANT4 สำหรับจำลองการรักษามะเร็งแบบฝังแร่ (Brachy Therapy)</em></p><p><em>(ที่มา: http://geant4.web.cern.ch)</em></p><p></p><p>จะเห็นได้ว่า งานวิจัยทางด้านฟิสิกส์อนุภาคที่มุ่งหวังเพื่อสร้างองค์ความรู้ใหม่ สามารถถูกนำไปประยุกต์ใช้ให้กับสิ่งที่มีประโยชน์กับชีวิตประจำวันของเราอย่าง การรักษาชีวิตมนุษย์ได้อย่างน่าอัศจรรย์ การพัฒนาการทางด้านรังสีรักษาทางการแพทย์ยังได้ก้าวหน้าต่อไปอีกเรื่อยๆ พร้อมกับความก้าวหน้าของงานค้นคว้าวิจัยด้านฟิสิกส์อนุภาค</p>
			</body>
			</html>