
			<!DOCTYPE html>
			<html lang="en" class="no-js">
			<head>
			<meta http-equiv="Content-Type" content="text/html; charset=utf-8">
			<link rel="stylesheet" type="text/css" href="/library/blogstyle.css" charset="utf-8"/>
			</head>
			<body>
			<p><img src="/user/3350400476772/blog_file/c34bdd585141b2246d4429e809b797df.jpg"></p><p>​<span style="font-family: Arial, Helvetica, Verdana, Tahoma, sans-serif;">สมัยก่อนประวัติศาสตร์เป็นสมัยก่อนที่มนุษย์จะรู้จักประดิษฐ์ตัวอักษร การศึกษาค้นคว้าจะใช้หลักฐานทางโบราณคดี เช่น เครื่องมือเครื่องใช้ โครงกระดูก เป็นต้น การแบ่งยุคจะพิจารณาจากความก้าวหน้าในการประดิษฐ์เครื่องมือเครื่องใช้ต่าง ๆ ในการดำรงชีวิต ทั้งนี้แบ่งได้ 3 ยุค คือ</span></p><p>1.1 ยุคหินเก่า (Paleolithic Age or Old Stone Age) มีอายุราว 2,000,000 ปีมาแล้วถึงประมาณ 8,000 ปีก่อนคริสตกาล มนุษย์<u>ดำรงชีวิตอยู่ด้วยการเก็บผลไม้ป่าและล่าสัตว์</u>เป็นอาหาร ต้องอพยพตามฝูงสัตว์ไปเรื่อย ๆ ทำให้ไม่เกิดชุมชนขนาดใหญ่ อยู่กันเฉพาะครอบครัว เพื่อสะดวกในการเคลื่อนย้าย อาจพักตามถ้ำ หรือสร้างที่พักหยาบ ๆ ขึ้น</p><p>มนุษย์ยุคหินเก่ามีชีวิตอยู่ด้วยการพึ่งพาธรรมชาติมาก ต้องเผชิญกับสภาวะการเปลี่ยนแปลงทางธรรมชาติ เช่น ฝนตก น้ำท่วม พายุ แผ่นดินไหว หรือภูเขาไฟระเบิด โดยไม่เข้าใจว่าปรากฏการณ์ธรรมชาติและการเปลี่ยนแปลงของชีวิตในเรื่องของการเกิดและการตายเกิดขึ้นได้อย่างไร มนุษย์ยุคหินเก่า<u>รู้จักการใช้ไฟ</u>เพื่อให้ความอบอุ่นแก่ร่างกาย ให้แสงสว่าง ให้ความปลอดภัยและใช้หุงต้มอาหาร ในระยะนี้ยังพบหลักฐานว่ามนุษย์ได้ประกอบพิธีฝังศพคนตายตามความเชื่อ อันเป็นการเริ่มต้นของศาสนา</p><p><u>ภาพจิตรกรรม</u>ที่พบจะเป็นรูปสัตว์ป่าเป็นส่วนใหญ่ และสันนิษฐานว่าเป็นภาพเกี่ยวกับความเชื่อและพิธีกรรมการบวงสรวงเพื่อให้เกิดความปลอดภัย แสดงว่าสัตว์เหล่านี้มีความสำคัญต่อการดำรงชีวิตของมนุษย์ในสมัยนั้น ผลงานจิตกรรมที่ดีที่สุดของมนุษย์ในยุคนี้คือ ภาพวาดรูปสัตว์บนฝาผนังถ้ำอัลตามิรา (Altamira) ในประเทศสเปน แสดงให้เห็นถึงวัฒนธรรมชั้นสูงของมนุษย์ในยุคหินเก่าตอนปลาย</p><p>1.2 ยุคหินกลาง (Mesolithic Age or Middle Stone Age) มีอายุราว 8,000 ปีก่อนคริสตกาล เริ่มเมื่อยุคน้ำแข็งสมันเก่าผ่านพ้นไป มีการเปลี่ยนแปลงสภาพภูมิศาสตร์และชีววิทยา มีป่าไม้ที่อุดมสมบูรณ์ เมื่ออากาศอบอุ่นขึ้น มนุษย์แต่เดิมที่อาศัยอยู่ในถ้ำก็อพยพออกมาตั้งถิ่นฐานข้างนอก <u>มีการสร้างที่พัก</u> เครื่องมือเครื่องใช้ยังคงทำด้วยหินฝีมือประดิษฐ์เรียบร้อยมากกว่าเดิม รู้จักตัดไม้ด้วยขวานหินมีด้าม ทำธนูสำหรับล่าสัตว์ รู้จักจับปลาด้วยเครื่องมือคล้ายแห เริ่มรู้จักการเลี้ยงสัตว์ และการทำเกษตรกรรมอย่างง่าย เริ่ม<u>รู้จักการปั้นหม้อไหหยาบ ๆด้วยดินเหนียวตากแห้ง</u>บริเวณชายฝั่งตะวันออกของสเปนมีการค้นพบภาพวาดบนชะง่อนผาตื้น ๆ หลายแห่ง ภาพเหล่านี้มีทั้งที่เป็นภาพสัตว์และมนุษย์อยู่ร่วมกัน แสดงให้เห็นการล่าสัตว์ การต่อสู้ การเก็บเกี่ยว รวมทั้งการเต้นรำทำพิธีกรรมต่าง ๆ ขนาดของภาพเล็กกว่ายุคหินเก่า และที่สำคัญคือ <u>จะปรากฏรูปคนด้วย ซึ่งในยุคหินเก่าแทบจะไม่ปรากฏภาพคนเลย</u> จุดมุ่งหมายในการวาดภาพเหล่านี้คงเป็นความเชื่อเรื่องวิญญาณแต่มีความซับซ้อนขึ้น มีการแสดงพิธีกรรมเกี่ยวกับดวงอาทิตย์ และยกฐานะเพศหญิงเป็นเทพีคอยปกป้องความตายด้วย</p><p>1.3 ยุคหินใหม่ (Neolithic Age or New Stone Age) มีอายุราว 4,000 ปีก่อนคริสตกาล มนุษย์ในยุคนี้เปลี่ยนแปลงวิถีการดำเนินชีวิตมาเป็นการ<u>ผลิตอาหารได้เอง</u> ซึ่งทำให้มนุษย์รู้จักกักตุนและสำรองอาหาร เริ่มมีความคิดที่จะควบคุมและเปลี่ยนแปลงสภาพแวดล้อมต่าง ๆ เครื่องมือเครื่องใช้ของมนุษย์ยุคนี้ทำจากหิน เขาสัตว์ และกระดูกสัตว์ แต่มีการปรับปรุงให้มีความประณีต สะดวกสบายในการใช้สอยมากขึ้น การค้นพบหินทรายทำให้สามารถทำเครื่องมือเครื่องใช้ที่มีคม ประสิทธิภาพในหารใช้สอยมากขึ้น ความสามารถในการดัดแปลงเครื่องมือเหล่านี้ทำให้บางคนเรียกยุคนี้ว่า "ยุคหินขัด" มนุษย์ในยุคนี้รู้จักใช้เครื่องนุ่งห่ม <u>มีการทอผ้า</u> ทำเครื่องปั้นดินเผาเพื่อเก็บอาหาร <u>รู้จักนำสิ่งของมาเสียดสีกันเพื่อให้เกิดไฟ</u> รู้จักกระดานเลื่อนเละเรือสำหรับเดินทางทางบกและทางน้ำ มีการ<u>นำสุนัขมาเลี้ยง</u>เพื่อช่วยระวังภัยและช่วยในการล่าสัตว์ <u>สุนัขได้ชื่อว่าเป็นสัตว์เลี้ยงชนิดแรกของมนุษย์</u>อีกด้วย <u>มนุษย์หยุดการเร่ร่อนพเนจรติดตามฝูงสัตว์</u> มาเป็นการตั้งหลักแหล่งอยู่กับที่ สร้างที่พักถาวร เป็นกระท่อมอย่างง่าย ๆ ใช้วัสดุที่หาได้ง่าย เช่นดินเหนียว ไม้ ในหารก่อสร้าง จากการทำเกษตรกรรม ทำให้สังคมมีความอุดมสมบูรณ์ขึ้น จำนวนประชากรจึงเพิ่มขึ้นตามด้วย คนเหล่านี้จะรวมตัวกันเป็นหมู่บ้านเพื่อผลประโยชน์และความปลอดภัยร่วมกัน เชื่อว่ามีการจัดระเบียบควบคุมภายในหมู่บ้าน</p><p>แล้ว โดยมอบให้เป็นหน้าที่ของคณะบุคคล ประกอบด้วยหัวหน้าครอบครัวแต่ละครองครัว มีการ<u>คัดเลือกตำแหน่งประธานของคณะ</u>ขึ้นมา ทำให้เกิดรูปแบบของการปกครอง</p><p>ชุมชนดั้งเดิม ชุมชนมีการร่วมแรงกันทำงาน มีการขุดคลอง สังคมเกษตรกรรมพัฒนาขึ้นถึงขั้นมีช่างฝีมือ และเริ่มพัฒนาการทางการค้าเกิดขึ้น ต่อมาจึงเริ่มมีอาณาเขตของรัฐขึ้น ต้องการความปลอดภัย ความต้องการเพิ่มปริมาณอาหาร และการเพิ่มขึ้นของจำนวนประชากร ทำให้มีการทำสงครามเพื่อขยายดินแดนออกไปเรื่อย ๆ</p>
			</body>
			</html>