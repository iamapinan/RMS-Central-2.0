
		<!DOCTYPE html>
		<html lang="en" class="no-js">
		<head>
		<meta http-equiv="Content-Type" content="text/html; charset=utf-8">
		

		<link rel="stylesheet" type="text/css" href="/library/blogstyle.css" charset="utf-8"/>
		
		</head>
		<body>
		<h3>Samsung Galaxy Note 3 (Note III) ซัมซุง กาแลคซี่ โน้ต 3 เปิดตัว พร้อมเคาะราคาในไทยแล้ว 23,500 บาท พร้อมบทความ รีวิว samsung galaxy note 3</h3><p></p><table><tbody><tr><td><br><div><p><img src="http://www.techmoblog.com/uploads/content_images/201309/images_13783224691.jpg" alt="" style="font-family: Tahoma;"></p><p>ได้ฤกษ์วางจำหน่ายในไทยอย่างเป็นทางการครับ สำหรับ<strong>&nbsp;Samsung Galaxy Note Note 3 (Note III)&nbsp;</strong>ที่เปิดตัวอย่างเป็นทางการ ในงาน Samsung Unpacked 2013 Episode 2 ที่เบอร์ลิน ประเทศเยอรมนี เมื่อวันที่ 4 กันยายน ที่ผ่านมา และในวันนี้ ก็เปิดตัวย่อมๆ ในไทยแล้วเช่นกัน&nbsp;<strong>ซึ่งทาง ซัมซุง ประเทศไทย ได้ประกาศราคา Samsung Galaxy Note 3 ออกมาแล้ว อยู่ที่ 23,500 บาท สำหรับความจุ 32 GB มีให้เลือก 2 สี ได้แก่ สีดำ Jet Black และ สีขาว Classic White</strong></p><p><strong>โดย Samsung Galaxy Note 3 (Note III) จะเปิด พรีออเดอร์ ในวันที่ 18-24 กันยายน 2556 และสามารถรับเครื่องได้ ในวันที่ 25-28 กันยายน 2556 หลังจากนั้น จะไปเปิดตัว และจำหน่ายในงาน TME 2013 Showcase วันที่ 3-6 ตุลาคม 2556 ครับ</strong></p><p><strong><img src="http://www.techmoblog.com/uploads/content_images/201309/images_13791621031.jpg" alt="" width="600" height="450" style="font-family: Tahoma;"></strong></p><p><strong>สำหรับ Samsung Galaxy Note 3 รุ่นที่จำหน่ายในไทย จะเป็นรุ่นที่รองรับ 3G หรือรุ่นที่ใช้หน่วยประมวลผลแบบ Octa-Core Processor ความเร็ว 1.9 GHz (โมเดล N9000) นั่นเอง ส่วนรุ่นที่ใช้หน่วยประมวลผลแบบ Quad-Core Processor ความเร็ว 2.3 GHz ซึ่งเป็นรุ่นที่รองรับ LTE (โมเดล N9005) นั้น ยังไม่มีข้อมูลยืนยันครับว่า จะนำมาจำหน่ายในไทยด้วยหรือไม่</strong></p><p><strong>ความคืบหน้าการวางจำหน่ายจะเป็นเช่นไร ทีมงาน techmoblog จะรายงานให้ทราบอีกครั้งครับ</strong></p><p><strong>รีวิว Samsung Galaxy Note 3 (Note III)</strong></p><p><strong>ในวันเสาร์ที่ 14 กันยายน 2556 ที่ผ่านมา ทีมงานเว็บไซต์ Techmoblog ได้มีโอกาสได้ไปร่วมงาน ที่ทางซัมซุงได้จัดขึ้น ซึ่งงานดังกล่าวนั้น ได้เปิดโอกาสให้ทีมงานได้สัมผัสกับ สมาร์ทโฟนระดับเรือธงอย่าง Samsung Galaxy Note 3 เป็นกลุ่มแรก ดังนั้นจึงถือเป็นโอกาสดี ที่ทีมงานจะได้นำเอาสมาร์ทโฟนรุ่นดังกล่าว มารีวิวให้เพื่อนๆ ชาวเว็บไซต์ Techmoblog ได้ชมกัน เราลองมาดูกันครับว่า Samsung Galaxy Note 3 นั้น จะน่าสนใจ และ มีฟีเจอร์อะไรเด็ดๆ กันบ้าง</strong></p><h2><strong>Samsung Galaxy Note 3 : วัสดุ และการออกแบบ</strong></h2><strong><img src="http://www.techmoblog.com/uploads/samsung_galaxy_note3_preview/0001.jpg" alt="" style="font-family: Tahoma;"><p>สำหรับ Samsung Galaxy Note 3 นั้น มาพร้อมกับหน้าจอขนาด 5.7 นิ้ว แบบ Super AMOLED Capacitive Touchscreen ความละเอียด 1920 x 1080 พิกเซล (Full HD) ซึ่งถือว่าเป็นหน้าจอที่มีความคมชัด และ สีสันสดใสเป็นอย่างมากเลยทีเดียว</p><img src="http://www.techmoblog.com/uploads/samsung_galaxy_note3_preview/0002.jpg" alt="" style="font-family: Tahoma;"><p>โดยด้านบนของหน้าจอแสดงผล ประกอบด้วย ลำโพงสำหรับการสนทนา, Proximity Sensor, Ambient Light Sensor และ กล้องดิจิตอลด้านหน้า ความละเอียด 2 ล้านพิกเซล รองรับการใช้งานร่วมกับแอพพลิเคชั่นประเภท Video Call ได้เป็นอย่างดี&nbsp;</p><img src="http://www.techmoblog.com/uploads/samsung_galaxy_note3_preview/0003.jpg" alt="" style="font-family: Tahoma;"><p>ส่วนด้านล่างหน้าจอแสดงผล ประกอบด้วย ปุ่มควบคุมการทำงานมาตรฐาน 3 ปุ่มหลัก ได้แก่ ปุ่ม Home ซึ่งเป็นปุ่มแบบ Physical button กับ ปุ่ม Menu และปุ่ม Back ซึ่งเป็นปุ่มแบบ Capacitive button โดย 2 ปุ่มนี้สามารถใช้งานโดยใช้ปากกา S Pen สัมผัสได้แล้ว โดยรุ่นก่อนหน้าอย่าง Samsung Galaxy Note 2 ไม่สามารถทำได้</p><img src="http://www.techmoblog.com/uploads/samsung_galaxy_note3_preview/0004.jpg" alt="" style="font-family: Tahoma;"><p>สำหรับด้านซ้ายของตัวเครื่อง จะประกอบด้วย ปุ่มสำหรับ เพิ่มลดเสียง รวมถึงหากสังเกตดีๆ ในบริเวณ ขอบด้านข้างของตัวเครื่อง จะมีดีไซน์เป็นเส้นๆ ซึ่งดีไซน์ดังกล่าว ได้รับแรงบันดาลใจมาจาก ด้านข้างของสันหนังสือ ที่มีกระดาษซ้อนกันนั่นเอง</p><img src="http://www.techmoblog.com/uploads/samsung_galaxy_note3_preview/0005.jpg" alt="" style="font-family: Tahoma;"><p>ส่วนด้านขวาตัวเครื่อง ประกอบด้วย ปุ่ม Sleep / Wake หรือปุ่มสำหรับเปิดปิดเครื่อง โดยตัวเครื่อง Samsung Galaxy Note 3 นั้นจะมีความบางเพียง 8.3 มิลลิเมตรเท่านั้น</p><img src="http://www.techmoblog.com/uploads/samsung_galaxy_note3_preview/0006.jpg" alt="" style="font-family: Tahoma;"><p>ด้านบนตัวเครื่อง ประกอบด้วย Infrared Port, ไมโครโฟนสำหรับ สนทนา และ ช่องสำหรับเชื่อมต่อชุดหูฟังขนาดมาตรฐาน 3.5 มิลลิเมตร</p><img src="http://www.techmoblog.com/uploads/samsung_galaxy_note3_preview/0007.jpg" alt="" style="font-family: Tahoma;"><p>ส่วนด้านล่างตัวเครื่อง ประกอบด้วย ไมโครโฟนหลักสำหรับสนทนา และ ช่องสำหรับชาร์จไฟและเชื่อมต่อคอมพิวเตอร์ ที่รองรับ USB 3.0 รวมถึง ลำโพงภายนอก และ ช่องสำหรับเก็บปากกา S Pen</p><img src="http://www.techmoblog.com/uploads/samsung_galaxy_note3_preview/0008.jpg" alt="" style="font-family: Tahoma;"><p>ด้านหลังตัวเครื่องนั้น มีการเปลี่ยนแปลงไปจากรุ่นก่อนหน้าพอสมควร โดยพื้นผิวด้านหลังมีการนำเอาหนังเทียม มาเป็นส่วนประกอบ ซึ่งแน่นอนว่า จะทำให้ดีไซน์ดูมีระดับมากขึ้นกว่าเดิมพอสมควรเลยทีเดียว</p><img src="http://www.techmoblog.com/uploads/samsung_galaxy_note3_preview/0009.jpg" alt="" style="font-family: Tahoma;"><p>กล้องดิจิตอลด้านหลังของ Samsung Galaxy Note 3 นั้นมีความละเอียดอยู่ที่ 13 ล้านพิกเซล พร้อมไฟแฟลชแบบ LED ที่ช่วยเพิ่มประสิทธิภาพในการถ่ายภาพบริเวณที่มีแสงน้อย</p><img src="http://www.techmoblog.com/uploads/samsung_galaxy_note3_preview/0010.jpg" alt="" style="font-family: Tahoma;"><p>เราลองมาถอดฝาหลัง กันเพื่อที่จะดูว่า ด้านในของตัวเครื่อง Samsung Galaxy Note 3 นั้น จะมีอะไรน่าสนใจกันบ้าง ซึ่งแน่นอนว่า เปิดมาก็จะพบกับ ด้านในดังภาพ</p><img src="http://www.techmoblog.com/uploads/samsung_galaxy_note3_preview/0011.jpg" alt="" style="font-family: Tahoma;"><p>ในส่วนของด้านบน ก็จะเป็นช่องสำหรับใส่ซิมการ์ดแบบ microSIM card และ microSD Card ซึ่งรองรับสูงสุดได้ถึง 64 GB เลยทีเดียว ซึ่งรุ่นที่วางจำหน่ายในไทยนั้น จะมีความจุภายในตัวเครื่องอยู่แล้วที่ 32 GB</p><img src="http://www.techmoblog.com/uploads/samsung_galaxy_note3_preview/0012.jpg" alt="" style="font-family: Tahoma;"><p>ด้านล่างจะเป็นแบตเตอรี่ ที่สามารถถอดเปลี่ยนได้ โดยแบตเตอรี่นั้นมีขนาดอยู่ที่ 3200 mAh ซึ่งจากการทดสอบของทีมงานพบว่า แบตเตอรี่ ค่อนข้างใช้งานได้ยาวนานพอสมควรเลยทีเดียวครับ</p><img src="http://www.techmoblog.com/uploads/samsung_galaxy_note3_preview/0013.jpg" alt="" style="font-family: Tahoma;"><p>นอกจากนี้ ทีมงาน techmoblog ได้ลองทดสอบ ความแข็งแรงของ ฝาหลัง Samsung Galaxy Note 3 ดูแล้วก็พบว่า มีความแข็งแรงมากพอสมควร สามารถโค้งงอได้ โดยไม่มีรอยใดๆ ให้เห็นเลย</p><img src="http://www.techmoblog.com/uploads/samsung_galaxy_note3_preview/0014.jpg" alt="" style="font-family: Tahoma;"><p>และสิ่งที่ขาดไม่ได้สำหรับ Samsung Galaxy Note 3 นั้น ก็คือ ปากก S Pen ซึ่งในรุ่นใหม่นี้ เราจะสามารถใช้งาน S Pen ได้อย่างหลากหลายมากยิ่งขึ้น ซึ่งจะมีอะไรเด่นๆ เกี่ยวกับ S Pen บ้าง เดี๋ยวลองชมในส่วนถัดไปครับ</p><h2>แอพพลิเคชั่น และ การใช้งาน Samsung Galaxy Note 3</h2><img src="http://www.techmoblog.com/uploads/samsung_galaxy_note3_preview/ss01.jpg" alt="" style="font-family: Tahoma;"><p>Samsung Galaxy Note 3 มาพร้อมกับ ระบบปฏิบัติการ Android 4.3 (Jelly Bean) และมี User Interface แบบ Touch Wiz Nature UX เวอร์ชั่น 2.0</p><img src="http://www.techmoblog.com/uploads/samsung_galaxy_note3_preview/ss02.jpg" alt="" style="font-family: Tahoma;"><p>โดยทาง Samsung ได้มีการติดตั้ง แอพพลิเคชั่นพื้นฐานที่จำเป็นสำหรับการใช้งาน มาให้อย่างครบถ้วน เรียกได้ว่า เมื่อเปิดเครื่องขึ้นมาแล้ว ก็สามารถเลือกใช้งานได้เลยทันที ไม่จำเป็นต้องดาวน์โหลดเพิ่มเติม</p><img src="http://www.techmoblog.com/uploads/samsung_galaxy_note3_preview/ss03.jpg" alt="" style="font-family: Tahoma;"><p>อีกหนึ่งจุดเด่นของระบบปฏิบัติการ Android นั่นก็คือ การปรับแต่งหน้าจอได้ตามใจชอบด้วย Widgets หลากหลายชนิด รวมถึงคุณสามารถดาวน์โหลด Widgets เพิ่มเติมได้ภายหลังด้วย</p><img src="http://www.techmoblog.com/uploads/samsung_galaxy_note3_preview/ss04.jpg" alt="" style="font-family: Tahoma;"><p>ภาพด้านบนนั้น เป็นอินเทอร์เฟส สำหรับการใช้งานด้านโทรศัพท์ รวมถึง หน้าจอสำหรับการจัดการรายชื่อผู้ติดต่อต่างๆ ของคุณ ซึ่งสามารถจัดกลุ่ม หรือค้นหา รายชื่อได้อย่างง่ายดาย</p><img src="http://www.techmoblog.com/uploads/samsung_galaxy_note3_preview/ss05.jpg" alt="" style="font-family: Tahoma;"><p>สำหรับเบราว์เซอร์บน Samsung Galaxy Note 3 นั้นจะมีทั้ง Android Browser และ Google Chrome แต่ เรายังคงสามารถดาวน์โหลด เบราว์เซอร์ อื่นๆ เพิ่มเติมภายหลังได้อีกมากมาย</p><img src="http://www.techmoblog.com/uploads/samsung_galaxy_note3_preview/ss06.jpg" alt="" style="font-family: Tahoma;"><p>จากภาพด้านบนเป็นหน้าจออของ แอพพลิเคชั่น นาฬิกา ซึ่งสามารถทำงานได้ทั้งการตั้งปลุก การดูเวลาทั่วโลก การจับเวลา หรือแม้แต่ การตั้งเวลาก็สามารถทำได้ด้วยเช่นเดียวกัน</p><img src="http://www.techmoblog.com/uploads/samsung_galaxy_note3_preview/ss07.jpg" alt="" style="font-family: Tahoma;"><p>แอพพลิเคชั่น ปฏิทินนั้นก็ถือว่า เป็นอีกหนึ่งแอพพลิเคชั่นที่ใช้งานกันได้บ่อยๆ โดยเฉพาะในเรื่องของ การเพิ่มตารางนัดหมาย รวมถึง ให้แจ้งเตือน เมื่อใกล้ถึงเวลาของเหตุการณ์สำคัญๆ ในแต่ละวันนั่นเอง</p><img src="http://www.techmoblog.com/uploads/samsung_galaxy_note3_preview/ss09.jpg" alt="" style="font-family: Tahoma;"><p>แอพพลิเคชั่นสำหรับบันทึกเสียงบน Samsung Galaxy Note 3 นั้นก็ถูกออกแบบมาให้ใช้งานได้อย่างง่ายดาย โดยเรายังคงสามารถปรับโหมดของการบันทึกเสียงได้ด้วย โดยจะมีทั้งการอัดเสียงปกติ การสนทนา หรือการ สัมภาษณ์ เป็นต้น และที่สำคัญ Samsung Galaxy Note 3 ยังมาพร้อมกับ ไมโครโฟนสองตัว ซึ่งเหมาะสำหรับการบันทึกเสียง สัมภาษณ์ เพื่อให้ได้เสียงที่ชัดเจน ทั้งในฝั่งผู้สัมภาษณ์ และ ผู้ถูกสัมภาษณ์ นั่นเอง</p><img src="http://www.techmoblog.com/uploads/samsung_galaxy_note3_preview/ss10.jpg" alt="" style="font-family: Tahoma;"><p>ส่วนแอพพลิเคชั่น เครื่องคิดเลข เมื่อใช้งานในแนวนอน จะมีสูตรคำนวณให้เลือกใช้ได้อย่างหลากหลาย และ บนหน้าจอขนาดใหญ่ของ Samsung Galaxy Note 3 ช่วยให้เราได้รับความรู้สึกเหมือนกำลังกด เครื่องคิดเลขจริงๆ เลยทีเดียว</p><img src="http://www.techmoblog.com/uploads/samsung_galaxy_note3_preview/ss18.jpg" alt="" style="font-family: Tahoma;"><p>และพิเศษสำหรับผู้ใช้ Samsung Galaxy Note 3 ทาง ซัมซุงเองได้นำเอาแอพพลิเคชั่น Sketchbook Pro มาให้ใช้งานกันได้แบบฟรีๆ ไม่จำเป็นต้องซื้ออีกต่อไป</p><img src="http://www.techmoblog.com/uploads/samsung_galaxy_note3_preview/ss21.jpg" alt="" style="font-family: Tahoma;"><p>สำหรับภาพด้านบนนั้น เป็นอินเทอร์เฟสของเครื่องเล่นเพลงบน Samsung Galaxy Note 3 โดยจะมีปุ่มควบคุมมาตรฐาน ไม่ว่าจะเป็นสุ่มเพลง ปรับเสียง ข้ามเพลง และ อื่นๆ&nbsp;</p><img src="http://www.techmoblog.com/uploads/samsung_galaxy_note3_preview/ss08.jpg" alt="" style="font-family: Tahoma;"><p>ด้วยหน้าจอขนาดใหญ่บน Samsung Galaxy Note 3 ก็จะช่วยให้คุณสามารถรับชมคลิปวีดีโอ รวมถึง ไฟล์วีดีโอต่างๆ ได้อย่างเต็มตามากยิ่งขึ้น ซึ่งน่าจะถูกใจสำหรับผู้ที่ชื่นชอบการชมคลิปวีดีโอเป็นอย่างมาก</p><img src="http://www.techmoblog.com/uploads/samsung_galaxy_note3_preview/ss17.jpg" alt="" style="font-family: Tahoma;"><p>Samsung Galaxy Note 3 นั้นมาพร้อมกับระบบ GPS และ A-GPS ในตัว สามารถใช้งานร่วมกับแอพพลิเคชั่นประเภทการนำทาง ได้ทันที รวมถึงแอพพลิเคชั่น ในเครื่องอย่าง Google Maps ด้วยเช่นเดียวกัน</p><img src="http://www.techmoblog.com/uploads/content_images/201309/images_1379448539new4.jpg" alt="" style="font-family: Tahoma;"><p>สำหรับ ฟีเจอร์​ Multi Window บน Samsung Galaxy Note 3 นั้นมีการปรับปรุงใหม่ ให้สามารถเปิดแอพพลิเคชั่น เดียวกันทั้งสองหน้าต่างได้ รวมถึง สามารก Copy ข้อมูล ข้ามหน้าต่างได้ด้วยเช่นเดียวกัน</p><img src="http://www.techmoblog.com/uploads/samsung_galaxy_note3_preview/ss11.jpg" alt="" style="font-family: Tahoma;"><p>แอพพลิเคชั่นจาก ซัมซุงอย่าง Story Album ก็ถือเป็นอีกหนึ่งแอพพลิเคชั่น ที่เหมาะสำหรับคนที่ชื่นชอบการถ่ายรูป เพราะหลังจากถ่ายเสร็จ คุณสามารถนำมาตกแต่งเป็นอัลบั้มภาพถ่าย ได้หลากหลายรูปแบบ ตามที่คุณต้องการ</p><img src="http://www.techmoblog.com/uploads/samsung_galaxy_note3_preview/ss12.jpg" alt="" style="font-family: Tahoma;"><p>แอพพลิเคชั่น S Health เป็นแอพพลิเคชั่น ที่จะเข้ามาช่วยดูแลสุขภาพของคุณ ซึ่งคุณสามารถตั้งเป้าหมาย ที่เกี่ยวข้องกับสุขภาพของคุณได้อย่างง่ายดาย โดยเฉพาะ การออกกำลังกาย</p><img src="http://www.techmoblog.com/uploads/samsung_galaxy_note3_preview/ss14.jpg" alt="" style="font-family: Tahoma;"><p>และสำหรับ แอพพลิเคชั่น Group Play บน Samsung Galaxy Note 3 นั้นได้มีการปรับปรุงให้ดียิ่งขึ้น โดยล่าสุดสามารถใช้งาน Group Play ในการแชร์ไฟล์วีดีโอ ได้แล้ว&nbsp;</p><img src="http://www.techmoblog.com/uploads/content_images/201309/images_1379448180new.jpg" alt="" style="font-family: Tahoma;"><p>ซึ่งจากภาพด้านบนนั้น จะเป็นตัวอย่างการใช้งาน Group Play ในการแชร์วีดีโอ ซึ่ง เมื่อนำ Samsung Galaxy Note 3 มาวางต่อกัน ก็จะกลายเป็น หน้าจอขนาดใหญ่ในทันที</p><img src="http://www.techmoblog.com/uploads/samsung_galaxy_note3_preview/ss15.jpg" alt="" style="font-family: Tahoma;"><p>S Translator แอพพลิเคชั่น ที่จะเข้ามาช่วยลดความแตกต่างทางด้านภาษาของคุณ โดย เมื่อคุณพูด หรือ พิมพ์ ภาษาหนึ่งลงไป ระบบ จะทำการแปลไปเป็นอีกภาษาหนึ่งตามที่คุณต้องการ</p><img src="http://www.techmoblog.com/uploads/samsung_galaxy_note3_preview/ss16.jpg" alt="" style="font-family: Tahoma;"><p>S Voice แอพพลิเคชั่น สั่งงานด้วยเสียง ที่สามารถทำงานได้อย่างหลากหลาย ตั้งแต่การถามข้อมูลธรรมดาๆ เช่น สภาพอากาศ เวลา หรือสถานที่ ไปจนถึงการสั่งเพื่อควบคุมตัวเครื่องเช่น เปิดปิด Wi-Fi เปิดแอพพลิเคชั่น และ อื่นๆ อีกมากมาย&nbsp;</p><img src="http://www.techmoblog.com/uploads/samsung_galaxy_note3_preview/ss22.jpg" alt="" style="font-family: Tahoma;"><p>S Beam อีกหนึ่งฟีเจอร์ ที่ทำให้การแชร์ไฟล์เป็นเรื่องง่าย เพียงแค่ นำตัวเครื่องด้านหลัง มาสัมผัสกัน ก็จะสามารถแชร์ภาพถ่าย วีดีโอ และ อื่นๆ อีกมากมายได้ในทันที</p><img src="http://www.techmoblog.com/uploads/samsung_galaxy_note3_preview/ss20.jpg" alt="" style="font-family: Tahoma;"><p>ซึ่งแน่นอนว่า แอพพลิเคชั่นที่กล่าวถึง นั้นเป็นเพียงส่วนหนึ่งเท่านั้น คุณยังคงสามารถดาวน์โหลดแอพพลิเคชั่น และ เกม อีกหลายแสนรายการผ่าน Google Play Store ได้ทุกที่ทุกเวลา</p><h2>ฟีเจอร์ใหม่ ที่น่าสนใจของ S Pen บน Samsung Galaxy Note 3</h2><img src="http://www.techmoblog.com/uploads/samsung_galaxy_note3_preview/spen1.jpg" alt="" style="font-family: Tahoma;"><p>Samsung Galaxy Note 3 นั้น มีการพัฒนาให้คุณสามารถใช้งาน S Pen ได้อย่างหลากหลายมากยิ่งขึ้น โดยจากภาพ จะเป็นฟีเจอร์ใหม่ที่เรียกว่า Air Command ซึ่งสามารถเปิดใช้ Air Command ได้จากการกดปุ่มบนปากกา S Pen นั่นเอง โดย Air Command นั้น จะมีฟีเจอร์ย่อยๆ อีก 5 รูปแบบ ลองมาดูครับว่ามีอะไรเด่นๆ บ้าง</p><img src="http://www.techmoblog.com/uploads/samsung_galaxy_note3_preview/spen3.jpg" alt="" height="400" style="font-family: Tahoma;"><p><strong>Action Memo</strong>&nbsp;เป็นฟีเจอร์ที่ช่วยให้คุณเขียนคำสั่งต่างๆ ด้วยลายมือของตัวเอง เช่นหากคุณเขียนเบอร์โทรศัพท์ลงไป ตัวเครื่องจะทราบว่า นั่นคือหมายเลขโทรศัพท์ คุณสามารถสั่งงานเพื่อโทรออกในเบอร์ดังกล่าวได้ในทันที</p><p><img src="http://www.techmoblog.com/uploads/content_images/201309/images_13801311901.jpg" alt="" width="300" height="533" style="font-family: Tahoma;"></p><p><strong>Scrapbook</strong>&nbsp;หรือสมุดภาพส่วนตัว ซึ่งเป็นการ capture ภาพที่ชื่นชอบ (ไม่จำเป็นต้อง capture ทั้งหน้าจอ) แล้วนำมาเขียนเป็นข้อความส่วนตัว หรือบันทึกประจำวัน จากนั้น เก็บบันทึกไว้เป็นหมวดหมู่ เพื่อง่ายต่อการมาเปิดอ่านในภายหลัง</p><p><img src="http://www.techmoblog.com/uploads/content_images/201309/images_13801314361.jpg" alt="" width="600" height="533" style="font-family: Tahoma;"></p><p><strong>Screen Write&nbsp;</strong>หรือการขีดเขียนบนหน้าจอ จะเป็นเหมือนกับการ capture หน้าจอครับ แล้วสามารถเขียนข้อความ วาดรูป หรืออะไรก็ได้ ลงไปบนภาพๆ นั้น</p><p><img src="http://www.techmoblog.com/uploads/content_images/201309/images_13801179051.jpg" alt="" width="600" height="533" style="font-family: Tahoma; display: block; margin-left: auto; margin-right: auto;"></p><p>และบางที แอพพลิเคชั่น, รูปภาพ, เอกสาร หรือไฟล์ต่างๆ ที่มีในตัวเครื่อง ก็มีมากมายจนเราหาไม่เจอ ซัมซุง จึงได้เพิ่มแอพพลิเคชั่น ที่มีชื่อว่า&nbsp;<strong>S Finder</strong>&nbsp;สำหรับค้นหาแอพพลิเคชั่นที่ต้องการ ในระยะเวลาสั้นๆ&nbsp;</p><img src="http://www.techmoblog.com/uploads/content_images/201309/images_13801316291.jpg" alt="" width="600" height="533" style="font-family: Tahoma;"><p><strong>Pen Window</strong>&nbsp;หน้าต่างสำหรับ เรียกแอพพลิเคชั่นแบบ shortcut ไม่ว่าจะเป็น เครื่องคิดเลข, นาฬิกา, YouTube, โทรศัพท์, รายชื่อ, ChatON หรือเบราว์เซอร์ ซึ่งสามารถเปิดใช้งานขณะอยู่หน้าใดก็ได้</p><p><strong>ทดสอบ แอพพลิเคชั่น S Note</strong></p><p><img src="http://www.techmoblog.com/uploads/samsung_galaxy_note3_preview/spen2.jpg" alt="" width="590" height="523" style="font-family: Tahoma;"></p><p>จุดเด่นของ Samsung Galaxy Note 3 ก็คือ ปากกา S Pen ซึ่งมีแอพพลิเคชั่นที่รองรับการใช้งานโดยเฉพาะ นั่นก็คือ S Note ครับ โดย S Note บน Samsung Galaxy Note 3 นั้น ได้รับการปรับปรุงใหม่ มีฟังก์ชันให้ใช้งานหลากหลายมากขึ้น โดยมีเทมเพลตให้เลือกใช้งานมากมาย สะดวกและเหมาะสำหรับผู้ที่ชอบจด หรือขีดเขียนเป็นประจำ</p><p><img src="http://www.techmoblog.com/uploads/content_images/201309/images_1379448376new2.jpg" alt="" width="590" height="523" style="font-family: Tahoma;"></p><p>นอกจากนี้ S Note ยังมีฟังก์ชัน ที่เหมาะกับพนักงานออฟฟิศมากขึ้น ด้วยการเพิ่ม&nbsp;<strong>Easy Chart&nbsp;</strong>สำหรับสร้างกราฟแบบง่ายๆ ทั้งกราฟแท่ง, กราฟเส้น หรือ Pie graph เรียกได้ว่า สะดวกมากทีเดียวครับ</p><h2>ผลการทดสอบ Benchmark ของ Samsung Galaxy Note 3</h2><img src="http://www.techmoblog.com/uploads/samsung_galaxy_note3_preview/bm01.jpg" alt="" style="font-family: Tahoma;"><img src="http://www.techmoblog.com/uploads/samsung_galaxy_note3_preview/bm02.jpg" alt="" style="font-family: Tahoma;"><h2>กล้องดิจิตอลบน Samsung Galaxy Note 3</h2><img src="http://www.techmoblog.com/uploads/samsung_galaxy_note3_preview/c01.jpg" alt="" style="font-family: Tahoma;"><p>สำหรับกล้องดิจิตอลบน Samsung Galaxy Note 3 นั้นมีความละเอียดอยู่ที่ 13 ล้านพิกเซล พร้อมไฟแฟลชแบบ LED ในตัว สามารถถ่ายภาพในสภาวะแสงน้อยได้เป็นอย่างดี นอกจากนี้ ยังมีฟังก์ชั่นสำหรับการถ่ายรูป มากมาย ไม่ว่าจะเป็น โหมดการใช้งานปกติ, โหมดใบหน้าสวย, Best Face หรือจะถ่ายภาพเคลื่อนไหว และ Panorama ก็สามารถเลือกใช้งานได้ โดยไม่ต้องดาวน์โหลดแอพพลิเคชั่นอื่นเพิ่มเติม</p><img src="http://www.techmoblog.com/uploads/samsung_galaxy_note3_preview/c02.jpg" alt="" style="font-family: Tahoma;"><p>ส่วนในเรื่องของการถ่ายวีดีโอนั้น Samsung Galaxy Note 3 รุ่นที่วางจำหน่ายในไทย รองรับการถ่ายวีดีโอได้สูงสุดอยู่ที่ระดับ Full HD (1080p) เท่านั้น ส่วนการรองรับการถ่ายวีดีโอที่ระดับ 4K เฉพาะ Samsung Galaxy Note 3 รุ่นใช้ชิป Snapdragon 800 ครับ</p><h2>ตัวอย่างภาพถ่าย ที่ได้จากการถ่ายด้วย Samsung Galaxy Note 3</h2><p><em>** คลิ๊กที่ภาพ เพื่อชมภาพขนาดจริง แบบไม่ปรับแต่งใดๆ</em></p><p><a href="http://www.techmoblog.com/uploads/samsung_galaxy_note3_preview/full01.jpg" target="_blank" style="font-family: Tahoma; color: rgb(0, 102, 204); text-decoration: none;"><img src="http://www.techmoblog.com/uploads/samsung_galaxy_note3_preview/small01.jpg" alt="" style="font-family: Tahoma;"></a></p><p><a href="http://www.techmoblog.com/uploads/samsung_galaxy_note3_preview/full02.jpg" target="_blank" style="font-family: Tahoma; color: rgb(0, 102, 204); text-decoration: none;"><img src="http://www.techmoblog.com/uploads/samsung_galaxy_note3_preview/small02.jpg" alt="" style="font-family: Tahoma;"></a></p><p><a href="http://www.techmoblog.com/uploads/samsung_galaxy_note3_preview/full03.jpg" target="_blank" style="font-family: Tahoma; color: rgb(0, 102, 204); text-decoration: none;"><img src="http://www.techmoblog.com/uploads/samsung_galaxy_note3_preview/small03.jpg" alt="" style="font-family: Tahoma;"></a></p><p><a href="http://www.techmoblog.com/uploads/samsung_galaxy_note3_preview/full04.jpg" target="_blank" style="font-family: Tahoma; color: rgb(0, 102, 204); text-decoration: none;"><img src="http://www.techmoblog.com/uploads/samsung_galaxy_note3_preview/small04.jpg" alt="" style="font-family: Tahoma;"></a></p><p><a href="http://www.techmoblog.com/uploads/samsung_galaxy_note3_preview/full05.jpg" target="_blank" style="font-family: Tahoma; color: rgb(0, 102, 204); text-decoration: none;"><img src="http://www.techmoblog.com/uploads/samsung_galaxy_note3_preview/small05.jpg" alt="" style="font-family: Tahoma;"></a></p><h2>การใช้งาน Samsung Galaxy Note 3 ร่วมกับ Samsung Galaxy Gear</h2><img src="http://www.techmoblog.com/uploads/samsung_galaxy_note3_preview/g01.jpg" alt="" style="font-family: Tahoma;"><p>อีกหนึ่งอุปกรณ์เสริม ของ Samsung Galaxy Note 3 ที่ทีมงานได้มีโอกาส นำมารีวิว นั่นก็คือ&nbsp;<strong>Samsung Galaxy Gear&nbsp;</strong>ซึ่งสำหรับใครที่สนใจ นาฬิกาอัจฉริยะ รุ่นนี้ สามารถติดตามรีวิว ของ Samsung Galaxy Gear สำหรับ Samsung Galaxy Note 3 ได้ที่&nbsp;<strong><a href="http://www.techmoblog.com/samsung-galaxy-gear/" target="_blank" style="font-family: Tahoma; color: rgb(0, 102, 204); text-decoration: none;">รีวิว Samsung Galaxy Gear</a></strong>&nbsp;ครับ</p><h2>จุดเด่นของ Samsung Galaxy Note 3</h2><p>- มาพร้อมกับชิปประมวลผลประสิทธิภาพสูงอย่าง Exynos 5 Octa 5420 ความเร็ว 1.9 GHz แบบ Octa-Core<br>- มีหน่วยความจำ (RAM) ภายในตัวเครื่องสูงถึง 3 GB<br>- มีหน่วยความจำภายในสำหรับเก็บข้อมูลขนาด 32 GB และ รองรับ microSD Card เพิ่มเติมได้<br>- มาพร้อมกับฟีเจอร์ใหม่สำหรับ S Pen อย่าง Air Command ช่วยให้สามารถใช้งานได้อย่างหลากหลาย<br>- รองรับการใช้งาน USB เวอร์ชั่น 3.0 ช่วยให้รับส่งข้อมูลได้เร็วยิ่งขึ้นกว่าเดิม<br>- แบตเตอรี่ มีความจุอยู่ที่ 3200 mAh เพียงพอต่อการใช้งาน&nbsp;<br>- รองรับการใช้งานเป็น วิทยุ FM<br>- มีการออกแบบดีไซน์ตัวเครื่องใหม่ ซึ่งมีความหรูหรามากยิ่งขึ้นกว่าเดิม โดยเฉพาะ ตัวเครื่องด้านหลัง<br>- กล้องดิจิตอลมีความละเอียดสูงถึง 13 ล้านพิกเซล<br>- หน้าจอมีขนาดใหญ่ถึง 5.7 นิ้ว ความละเอียดระดับ Full HD ให้ภาพที่คมชัดสวยงาม<br>- รองรับการเชื่อมต่อ GPS, A-GPS, Bluetooth, NFC และ Infrared Port</p><h2>จุดที่อาจต้องพิจารณาเพิ่มเติมของ Samsung Galaxy Note 3</h2><p>- รุ่นที่วางจำหน่ายในไทยนั้น ไม่รองรับการใช้งาน 4G LTE<br>- วัสดุยังคงเป็นพลาสติก<br>- รุ่นที่วางจำหน่ายในไทย ไม่รองรับการถ่ายวีดีโอด้วยความละเอียดในระดับ 4K</p><h2>สรุปการทดสอบ Samsung Galaxy Note 3</h2><img src="http://www.techmoblog.com/uploads/samsung_galaxy_note3_preview/end.jpg" alt="" style="font-family: Tahoma;"><p>สำหรับ Samsung Galaxy Note 3 นั้นถือว่า มีการปรับปรุงในเรื่องของประสิทธิภาพ รวมถึง การใช้งาน ให้มีความหลากหลายมากยิ่งขึ้น ฟีเจอร์ใหม่อย่าง Air Command จะช่วยให้คุณรู้สึกได้ว่า S Pen มีประโยชน์ มากขึ้นกว่าเดิมค่อนข้างมาก รวมถึงสเปคของ Samsung Galaxy Note 3 ก็ถือว่าจัดเต็ม โดยเฉพาะแรมที่ใส่มาให้ถึง 3 GB เลยทีเดียว โดยในเรื่องของราคานั้น Samsung Galaxy Note 3 นั้นมีีราคาเปิดตัวอยู่ที่ 23,500 บาท สำหรับรุ่น 32 GB และ จะมีการเปิดให้จองล่วงหน้าในช่วงวันที่ 18 - 24 กันยายนนี้ ส่วนใครที่พลาดการจองไป ก็คงจะต้องรอกันไปจนถึงวันที่ 3 ตุลาคมในงาน Thailand Mobile Expo 2013 นั่นเอง ซึ่งถ้าใครที่สนใจ ก็เตรียมจองกันได้เลยครับ</p><p>สเปค Samsung Galaxy Note 3 (Note III)</p><p>- ขนาดของตัวเครื่อง 151.2x79.2x8.3 มิลลิเมตร<br>- น้ำหนักของตัวเครื่อง 168 กรัม<br>- หน้าจอขนาด 5.7 นิ้ว แบบ Super AMOLED ความละเอียด 1920 x 1080 พิกเซล<br>- ชิปประมวลผล Exynos 5 Octa 5420 ความเร็ว 1.9 GHz แบบ Octa-Core (สำหรับรุ่นที่ขายในไทย)<br>- ชิปประมวลผลกราฟฟิค Mali-T628 MP6&nbsp;<br>- หน่วยความจำ (RAM) 3 GB<br>- หน่วยความจำภายใน สำหรับเก็บข้อมูลขนาด 32 GB<br>- รองรับหน่วยความจำภายนอกแบบ microSD สูงสุด 64 GB<br>- กล้องดิจิตอลด้านหลังความละเอียด 13 ล้านพิกเซล พร้อมไฟแฟลชแบบ LED<br>- กล้องดิจิตอลด้านหน้า ความละเอียด 2 ล้านพิกเซล<br>- แบตเตอรี่ขนาด 3200 mAh<br>- รองรับการเชื่อมต่อ 3G, WiFi, GPS, A-GPS, NFC<br>- ระบบ Accelerometer Sensor, Proximity Sensor, Gyro Sensor<br>- ระบบปฏิบัติการ Android 4.3 (Jelly Bean)</p><p><a href="http://www.techmoblog.com/spec/samsung-galaxy-note-3/" target="_blank" style="font-family: Tahoma; color: rgb(0, 102, 204); text-decoration: none;"><em>สเปค Samsung Galaxy Note 3 อย่างละเอียด คลิ๊กที่นี่</em></a></p><p>กรอบด้านหลัง Samsung Galaxy Note 3 (Note III) เป็นหนังเทียม (Faux-Leather)</p><p><img src="http://www.techmoblog.com/uploads/content_images/201309/images_13783223501.jpg" alt="" style="font-family: Tahoma;"></p><p>นอกเหนือไปจาก สเปค samsung galaxy note 3 ที่ได้รับการปรับปรุงแล้ว ในส่วนของการออกแบบ ตัวเครื่องด้านหลัง ได้เพิ่มหนังเทียม (Faux-Leather) ซึ่งเป็นหนังแบบนุ่ม เพื่อกันรอยนั่นเอง และช่วยทำให้ Samsung Galaxy Note III ดูหรูหราขึ้นทันที สำหรับ โดยตัวหนังเทียมนี้ มีให้เลือกทั้งหมด 3 สีด้วยกัน ได้แก่ สีดำ Jet Black, สีขาว Classic White และสีชมพู Blush Pink</p><p>Samsung Galaxy Note 3 (Note III) รองรับการบันทึกวิดีโอ ความละเอียด 4K</p><p><img src="http://www.techmoblog.com/uploads/content_images/201309/images_13783222761.jpg" alt="" style="font-family: Tahoma;"></p><p>สำหรับกล้องด้านหลัง Samsung Galaxy Note 3 นอกจากจะมาพร้อมความละเอียด 13 ล้านพิกเซลแล้ว ยังรองรับการบันทึกวิดีโอ ความละเอียด 4K ได้อีกด้วย ส่วนระบบเสียง เป็นแบบ Ultra High Quality Audio (~192KHz, 24 bit) ที่ให้เสียงคมชัดเหมือนกับการเปิดแผ่นซีดี แบบเดียวกับ LG G2 ครับ</p><p><strong>แต่น่าเสียดายที่ Samsung Galaxy Note 3 รุ่นที่วางจำหน่ายในไทย ไม่รองรับการบันทึกวีดีโอ ความละเอียด 4K ครับ</strong></p><p>ปากกา S Pen เพิ่มฟีเจอร์ใหม่ !</p><p><img src="http://www.techmoblog.com/uploads/content_images/201309/images_13783225191.jpg" alt="" style="font-family: Tahoma;"></p><p>สำหรับท่านที่ใช้ Samsung Galaxy Note 2 อยู่ คงจะได้สัมผัสกับความสามารถของ ปากกา S Pen กันไปบ้างแล้ว ซึ่ง S Pen บน Samsung Galaxy Note 3 (Note III) นั้น ได้รับการปรับปรุงใหม่ ให้รองรับการใช้งานได้มากยิ่งขึ้น ซึ่งการกดที่ปุ่มบนปากกา S Pen จะเป็นการเปิดฟีเจอร์ ที่มีชื่อว่า Air Command ครับ โดยมีฟีเจอร์ย่อย รองรับทั้งหมด 5 แบบด้วยกัน ได้แก่</p><p>• Action Memo รายละเอียดทุกอย่างที่ถูกจดโดยใช้ปากกา S Pen จะถูกแปลงให้อยู่ใน format ที่ต้องการ ยกตัวอย่างเช่น ถ้าจดเบอร์โทรศัพท์ รายละเอียดเบอร์โทรจะถูกแอดเข้า contact นอกจากนี้ ยังสามารถค้นหาที่อยู่จากแผนที่, ค้นหาผ่านเว็บไซต์ และอื่นๆ อีกมากมาย</p><p>• Scrapbook เป็นศูนย์รวมคอนเทนต์ หรือข้อมูลต่างๆ จากเว็บไซต์, YouTube รวมไปถึง Gallery เพื่อให้ง่ายต่อการเปิดดูในภายหลัง ซึ่ง Scrapbook นี้ จะเก็บรายละเอียดทุกอย่าง รวมไปถึง URL ที่ผู้ใช้สามารถ refer กลับไปหาต้นฉบับได้</p><p>• Screen Writeเป็นการ capture หน้าเพจนั้น และสามารถเขียนรายละเอียดอื่นๆ เพิ่มเติมไปลงบนภาพที่ capture ได้</p><p>• S Finder ฟีเจอร์เพื่อการค้นหาข้อมูลในตัวเครื่อง โดยสามารถใส่เป็น keyword หรือใส่ฟิลเตอร์จำพวก วันที่, สถานที่ และอื่นๆ</p><p>• Pen Window ผู้ใช้สามารถใช้ปากกา S Pen ได้หลากหลาย นอกเหนือไปจากการขีดเขียน หรือจด แต่ยังสามารถใช้เปิดแอพพลิเคชั่น หรือลดขนาดหน้าต่างของแอพพลิเคชั่นได้ตามใจชอบ</p><p>Samsung KNOX และ Find My Mobile</p><p><img src="http://www.techmoblog.com/uploads/content_images/201309/images_13783224071.jpg" alt="" style="font-family: Tahoma;"></p><p>Samsung KNOX โซลูชั่นเพิ่มความปลอดภัยทั้งในเรื่องธุรกิจ และความบันเทิง ซึ่ง Samsung KNOX จะเน้นเรื่องการรักษาข้อมูลที่เป็นความลับ แยกข้อมูลส่วนตัวออกจากธุรกิจ เพื่อเพิ่มความสะดวกในการใช้งานนั่นเอง</p><p>ส่วน Find My Mobile เป็นฟีเจอร์ค้นหาโทรศัพท์ และปิดการทำงานเมื่อทำหายหรือถูกขโมย โดยจะป้องกันตัวเครื่องไม่ให้ถูกรีเซ็ตแบบ Factory reset นอกจากนี้ ยังสามารถ track ตัวเครื่อง เพื่อค้นหาตำแหน่ง หรือลบข้อมูลที่จำเป็นออกจากตัวเครื่องได้</p><p>เคสสำหรับ Samsung Galaxy Note 3 (Note III)</p><p><img src="http://www.techmoblog.com/uploads/content_images/201309/images_13783217991.jpg" alt="" style="font-family: Tahoma;"></p><p>เคสแบบ official สำหรับ samsung galaxy note 3 ครับ โดยทำมาจากหนังเทียม มีสีสันให้เลือกมากมาย</p><p><img src="http://www.techmoblog.com/uploads/content_images/201309/images_13783216911.jpg" alt="" style="font-family: Tahoma;"></p><p><strong>S View Cover</strong>&nbsp;โดยเคสชิ้นนี้ จะมีหน้าจอขนาดใหญ่ สำหรับควบคุมการใช้งาน samsung galaxy note 3 แม้ตัวเครื่องยังถูกปิดด้วยตัวเคสอยู่ ซึ่งหน้าจอในส่วนนี้ สามารถใช้ปากกา S Pen ได้ด้วย มีสีสันให้เลือกมากมายเลยทีเดียว</p><p>Samsung Galaxy Note 3 (Note III) กับการวางจำหน่ายในไทย ?</p><p>ซัมซุง ประกาศวางจำหน่าย Samsung Galaxy Note 3 (Note III) ในวันที่ 25 กันยายนนี้ ใน 140 ประเทศทั่วโลก ซึ่งยังไม่มีรายละเอียดระบุว่า มีประเทศใดบ้าง ส่วนการวางจำหน่าย samsung galaxy note 3 ในไทย&nbsp;<strong>จะเปิด พรีออเดอร์ ในวันที่ 18-24 กันยายน 2556 และสามารถรับเครื่องได้ ในวันที่ 25-28 กันยายน 2556 หลังจากนั้น จะไปเปิดตัว และจำหน่ายในงาน TME 2013 Showcase วันที่ 3-6 ตุลาคม 2556 ครับ</strong></p><p>ราคา Samsung Galaxy Note 3 (Note III) ในไทย ?</p><p><img src="http://www.techmoblog.com/uploads/content_images/201309/images_13783227771.jpg" alt="" style="font-family: Tahoma;"></p><p>ในงานเปิดตัว samsung galaxy note 3 นั้น ยังไม่มีการเผยราคา samsung galaxy note 3 ออกมาอย่างเป็นทางการ&nbsp;<strong>แต่ล่าสุด ทาง ซัมซุง ประเทศไทย ได้เผยราคา Samsung Galaxy Note 3 ออกมาแล้ว อยู่ที่ 23,500 บาท ซึ่งแพงกว่า Samsung Galaxy Note 2 ตอนเปิดตัวเล็กน้อยครับ</strong></p><p><iframe src="http://www.youtube.com/embed/ylP4DDwXZb8" frameborder="0" width="480" height="360" style="font-family: Tahoma;"></iframe></p><p><strong>---------------------------------------<br>เรียบเรียงข้อมูลโดย : techmoblog.com</strong></p></strong></div></td></tr></tbody></table>
		</body>
		</html>