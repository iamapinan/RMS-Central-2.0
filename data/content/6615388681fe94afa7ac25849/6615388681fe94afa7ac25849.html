
			<!DOCTYPE html>
			<html lang="en" class="no-js">
			<head>
			<meta http-equiv="Content-Type" content="text/html; charset=utf-8">
			<link rel="stylesheet" type="text/css" href="/library/blogstyle.css" charset="utf-8"/>
			</head>
			<body>
			<p><strong>การพัฒนาวัสดุและยารักษาโรคใหม่ๆ</strong></p><p>การศึกษาโครงสร้างของวัสดุหรือสสารในระดับพื้นฐาน (ระดับนาโน) เพื่อการพัฒนาวัสดุชนิดใหม่ๆ หรือตัวยารักษาโรคใหม่ๆ นั้น นักวิทยาศาสตร์จำเป็นต้องอาศัย “ตัวกลาง” (medium) ที่สามารถส่องผ่านเข้าไปในโครงสร้างของวัสดุหรือสสารนั้นๆ ในระดับอะตอม สำหรับการนำมาซึ่งข้อมูลในการทำการศึกษาวิเคราะห์</p><p>หนึ่งในตัวกลางที่มีสมบัติพิเศษ ที่ช่วยให้นักวิทยาศาสตร์สามารถศึกษาโครงสร้างเชิงกายภาพของวัสดุหรือสสารต่างๆ ได้เป็นอย่างดี คือ รังสีเอ็กซ์พลังงานสูง (high energy x-ray) ที่สามารถสร้างขึ้นมาได้ด้วยเครื่องกำเนิดแสงซินโครตรอน (Synchrotron Light Source Facility) ที่อาศัยเทคโนโลยีและความรู้ที่ถ่ายทอดมาจากการค้นคว้าวิจัยทางด้านฟิสิกส์อนุภาค</p><p style="text-align: center;"><img src="http://school.scimath.org/images/uploads/topic0_fig2_1.jpg" border="0" alt="synchrotron sequence" width="550" height="235" style="border-width: 0px; outline: 0px; background-image: none;"></p><p><em>ภาพที่ 27 ภาพแสดงลำดับขั้นตอนในการใช้รังสีเอ๊กซ์ในการศึกษา วิเคราะห์ โครงสร้างของวัสดุด้วยแสงซินโครตรอน</em></p><p><em>(ที่มา: http://www.spring8.or.jp )</em></p><p>ในระบบการทำงานของเครื่องกำเนิดแสงซินโครตรอน (Synchrotron Light Source) จำต้องอาศัยเทคโนโลยีสำคัญที่ได้ถูกพัฒนามาพร้อมกับจากการค้นคว้าวิจัยทางด้านฟิสิกส์อนุภาค ยกตัวอย่างเช่น เทคโนโลยีสุญญากาศ (Vacuum Technology) เทคโนโลยีแม่เหล็กตัวนำยิ่งยวด (Superconducting Magnet) หรือ เทคโนโลยีเครื่องเร่ง (Accelerator Technology)</p><p>สำหรับประเทศไทยเอง มีเครื่องกำเนิดแสงซินโครตรอน หรือที่มีชื่อเรียกว่า “เครื่องกำเนิดแสงสยาม” (Siam Photon Source) ที่ให้กำเนิดแสงในช่วงระดับความยาวคลื่น Infrared จนถึง x-ray ในระดับพลังงานสูงสุดถึง 1.2 GeV ตั้งอยู่ที่มหาวิทยาลัยเทคโนโลยีสุรนารี (มทส.) จ. นครราชสีมา สำหรับให้บริการให้นักวิทยาศาสตร์ที่สนใจจะนำแสงซินโครตรอนมาศึกษาวิจัยในงานของตน</p><p style="text-align: center;"><img src="http://school.scimath.org/images/uploads/machine_layout.jpg" border="0" alt="siam photon layout" width="400" height="262" style="border-width: 0px; outline: 0px; background-image: none;"></p><p><em>ภาพที่ 28 ภาพแสดงส่วนประกอบของเครื่องกำเนิดแสงสยาม (Siam Photon Source) (ที่มา:http://www.slri.or.th)</em></p><p>ในส่วนของการเร่งอนุภาคของ “เครื่องกำเนิดแสงสยาม” นั้น จะทำการเร่งอนุภาคอิเล็กตรอนโดยเริ่มต้นที่ “เครื่องเร่งอนุภาคเชิงเส้น” (LINAC) ที่จะเร่งให้อิเล็กตรอนมีพลังงานสูงถึง 40 MeV ก่อนจะส่งต่อไปที่ เครื่องเร่งอนุภาคแบบซินโครตรอน (synchrotron หรือ SYN ในภาพ) ที่จะเร่งให้อิเล็กตรอนมีพลังงานสูงเพิ่มขึ้นอีกเป็น 1 GeV จากนั้นเป็นการส่งต่อไปที่ วงแหวนกักเก็บอนุภาค (storage ring หรือ STR) ที่จะทำหน้าที่บังคับให้อิเล็กตรอนวิ่งเป็นวงและปลดปล่อยแสงซินโครตรอนออกมาให้นักวิทยาศาสตร์นำไปใช้ศึกษาค้นคว้าต่อไป</p><p style="text-align: center;"><img src="http://school.scimath.org/images/uploads/machine4.jpg" border="0" alt="beam line" width="400" height="300" style="border-width: 0px; outline: 0px; background-image: none;"></p><p><em>ภาพที่ 29 </em><em>ภาพแสดงวงแหวนกับเก็บอนุภาคของเครื่องกำเนิดแสงสยาม เส้นสีขาวรอบๆ วงแหวนคือแสงซินโครตรอนที่ปล่อยออกมาจากการที่อิเล็กตรอนเคลื่อนที่เป็นวงรอบๆ วงแหวน (ที่มา:<em>http://www.slri.or.th</em> )</em></p><p></p><p>เทคโนโลยีของเครื่องกำเนิดแสงซินโครตรอนได้ถูกพัฒนาให้ก้าวหน้าขึ้นเรื่อยๆ พร้อมกับการศึกษาวิจัยทางด้านเครื่องเร่งอนุภาคที่ใช้สำหรับค้นคว้าวิจัยทางด้านฟิสิกส์อนุภาค ช่วยให้นักวิทยาศาสตร์คิดค้นพัฒนาวัสดุหรือยารักษาโรคใหม่ๆ ที่ส่งผลต่อการพัฒนาคุณภาพชีวิตของผู้คนได้เป็นอย่างดี</p>
			</body>
			</html>