
			<!DOCTYPE html>
			<html lang="en" class="no-js">
			<head>
			<meta http-equiv="Content-Type" content="text/html; charset=utf-8">
			<link rel="stylesheet" type="text/css" href="/library/blogstyle.css" charset="utf-8"/>
			</head>
			<body>
			<p>​<span style="font-family: Arial, Helvetica, Verdana, Tahoma, sans-serif;">หน่วยที่ 2</span></p><p><strong></strong></p><h1>ระบบนิเวศ</h1><p>การดำรงชีวิตของสิ่งมีชีวิตจะมีความเกี่ยวข้องกับสิ่งแวดล้อมทั้งทางตรงและทางอ้อมอาจเป็นความสัมพันธ์ทางบวกหรือทางลบ จะเห็นได้ว่าไม่มีสิ่งมีชีวิตชนิดใดสามารถดำรงชีวิตอยู่ได้โดยลำพังโดยไม่ต้องพึ่งพาสิ่งแวดล้อม ดังนั้นถ้าสิ่งแวดล้อมเกิดการเปลี่ยนแปลงย่อมส่งผลกระทบต่อสิ่งมีชีวิตที่อาศัยในสิ่งแวดล้อมนั้นด้วยเช่นการดำรงชีวิตของพืชสัตว์ และสิ่งมีชีวิตชั้นต่ำอื่นๆ จะต้องมีการพึ่งพาอาศัยกันและมีความเกี่ยวข้องสัมพันธ์กับสิ่งแวดล้อมที่ไม่มีชีวิต เช่น แร่ธาตุ แสงแดด มีการใช้พลังงานและแลกเปลี่ยนสารอาหารซึ่งกันและกันเป็นวัฏจักรที่ดำเนินไปเป็นระบบภายใต้ความสมดุลของธรรมชาติ ดังนั้นหากระบบมีการเปลี่ยนแปลงเกิดขึ้นและส่งผลกระทบเกี่ยวเนื่องไปทั้งระบบ และทำให้เกิดปัญหากับการดำรงชีวิตของสิ่งมีชีวิตอื่นๆ ระบบดังกล่าวเรียกว่า “ระบบนิเวศ” ซึ่งหมายถึง ความสัมพันธ์ระหว่างสิ่งมีชีวิตทั้งหมดกับสิ่งแวดล้อมที่ดำรงอยู่</p><p><strong>นิยามและความหมาย</strong></p><p>ระบบนิเวศ หมายถึง ระบบความสัมพันธ์ระหว่างสิ่งมีชีวิตกับสิ่งแวดล้อมในหน่วยพื้นที่หนึ่ง</p><p>จากข้อความดังกล่าวประกอบด้วยประเด็นสำคัญ4ประเด็นคือ</p><p>1. <strong>หน่วยพื้นที่</strong> หมายถึง ระบบนิเวศจะถูกจำกัดขอบเขตหรือขนาดดังนั้นจะเล็กหรือใหญ่อย่างไรก็ได้แต่ขอให้มีอาณาบริเวณอย่างเด่นชัดเช่นสระน้ำอ่างเก็บน้ำป่าไม้เมืองชนบทเป็นต้น</p><p>2. <strong>สิ่งมีชีวิต</strong> หมายถึง องค์ประกอบหรือโครงสร้างทั้งหมดที่เป็นสิ่งมีชีวิตภายในหน่วยพื้นที่นั้น</p><p>3. <strong>สิ่งแวดล้อม</strong> หมายถึง องค์ประกอบทั้งหลายในหน่วยพื้นที่นั้นทั้งที่เป็นสิ่งมีชีวิตและสิ่งที่ไม่มีชีวิต เช่น ต้นไม้สัตว์ดินน้ำอากาศสารอาหาร เป็นต้น</p><p>4. <strong>ระบบความสัมพันธ์ </strong>หมายถึงระบบความสัมพันธ์ระหว่างสิ่งมีชีวิตหนึ่งกับสิ่งไม่มีชีวิตและสิ่งมีชีวิตอื่นในหน่วยพื้นที่นั้นนั่นคือสิ่งต่าง ๆ ภายในพื้นที่นั้นต่างก็มีบทบาทและหน้าที่ของตนเองอย่างชัดเจนทำให้สามารถสร้างความสัมพันธ์ที่จะอยู่ร่วมกันได้ระบบความสัมพันธ์นี้จะมีกฏเกณฑ์ที่แน่นอนจนสุดท้ายก็จะแสดงเอกลักษณ์ของระบบนั้น ๆเช่น ระบบนิเวศลำน้ำน่านระบบนิเวศป่าดิบเขาระบบนิเวศหนองน้ำเป็นต้น</p><p>ระบบนิเวศหนึ่งๆ เป็นระบบนิเวศ <strong>ระบบเปิด</strong> เพราะมีความสัมพันธ์กับสิ่งแวดล้อมอื่นนอกหน่วยพื้นที่ของตนเองมีการได้สสารพลังงาน แร่ธาตุตลอดจนสิ่งมีชีวิตจากที่อื่นเข้าไปในระบบและขณะเดียวกันต้องมีการนำสิ่งเหล่านี้ออกไปจากระบบทั้งนี้เพื่อให้เกิดความสมดุลระหว่างระบบนิเวศและสิ่งแวดล้อมภายนอก เช่น ระบบนิเวศหนองน้ำได้สารอาหารมาจากการที่น้ำฝนชะล้างเศษดิน ซากพืชหรือซากสัตว์ไหลลงสู่หนองน้ำนั้นขณะเดียวกันก็สูญเสียสารอาหารไปจากระบบอาจจะเป็นสัตว์ครึ่งบกครึ่งน้ำออกไปตายที่อื่นสัตว์น้ำถูกจับเป็นอาหารของสัตว์อื่น เช่น นกมนุษย์ เสือปลาเป็นต้น</p><p>ระบบนิเวศนบนโลกนี้มีความหลากหลายตามตำแหน่งที่ตั้งซึ่งมีองค์ประกอบทางกายภาพแตกต่างกันออกไปมากมาย เช่น ระบบนิเวศป่าดิบร้อน ระบบนิเวศป่าสน ระบบนิเวศป่ามรสุม ระบบนิเวศ ระบบนิเวศทุ่งน้ำแข็ง ระบบนิเวศทุ่งหญ้าเขตร้อน ระบบนิเวศป่าชายเลน ระบบนิเวศหนองน้ำ ระบบนิเวศน้ำกร่อย ระบบนิเวศน้ำเค็ม ระบบนิเวศชายฝั่ง เป็นต้นบนโลกนี้เมื่อรวมกันทั้งหมดทุกระบบนิเวศก็จะเป็นระบบนิเวศที่ใหญ่ที่สุดคือ <strong>ระบบนิเวศโลก</strong> นั่นเอง เรียกว่าชีวาลัยหรือชีวมณฑล(Biosphere หรือ Ecosphere)</p><p><strong>โครงสร้างหรือองค์ประกอบของระบบนิเวศ</strong></p><p>แม้ว่าระบบนิเวศบนโลกจะมีความหลากหลายแต่โครงสร้างหรือองค์ประกอบภายในระบบนิเวศแต่ละชนิดจะประกอบด้วยส่วนสำคัญ2ส่วนคือ</p><p>1.<strong>องค์ประกอบที่ไม่มีชีวิต</strong>(Abiotic Components)จำแนกได้เป็น3ส่วนคือ</p><p>1.1อนินทรียสาร(Inorganic Substance)เช่นคาร์บอนคาร์บอนไดออกไซด์ ฟอสฟอรัสไนโตรเจนน้ำออกซิเจนฯลฯ</p><p>1.2อินทรียสาร(Organic Substance)เช่นคาร์โบไฮเดรตโปรตีนไขมัน ฮิวมัสฯลฯ</p><p>1.3สภาพแวดล้อมทางกายภาพ(Physical Environment)เช่นแสงอุณหภูมิ อากาศ ความชื้น ความเป็นกรดด่างฯลฯ</p><p>2.<strong>องค์ประกอบที่มีชีวิต</strong><strong></strong>(Biotic Components) ได้แก่ สิ่งมีชีวิตทุกชนิด จำแนกตามหน้าที่ได้ 3 ชนิด คือ</p><p>2.1 ผู้ผลิต (Producer) หมายถึง สิ่งมีชีวิตที่สามารถสร้างอาหารได้เอง โดยกระบวนการสังเคราะห์แสง(Photosynthesis) ได้แก่ พืชสีเขียว แพลงตอนพืช แบคทีเรียบางชนิด ฯลฯสิ่งมีชีวิตเหล่านี้จะมีรงควัตถุสีเขียวคือคลอโรฟิลล์ เพื่อรับพลังงานแสงอาทิตย์มาใช้ร่วมกับคาร์บอนไดออกไซด์และน้ำ ทำให้เกิดปฏิกิริยาเคมี เกิดเป็นสารประกอบคาร์โบไฮเดรตขึ้น ดังสมการ </p><table><tbody><tr><td><img src="http://human.uru.ac.th/Major_online/SOC/02Ecosystem/Photosyn.jpg" width="559" height="89" border="0"></td></tr></tbody></table><p><br>พวกผู้ผลิตจัดว่ามีความสำคัญมากเพราะเป็นส่วนที่เริ่มต้นเชื่อมต่อระหว่างส่วนประกอบที่ไม่มีชีวิตและส่วนประกอบที่มีชีวิตอื่นๆในระบบนิเวศ โดยการสร้างและสะสมอาหารขึ้นมาจากแร่ธาตุและสารประกอบโมเลกุลเล็กรวมทั้งพลังงานจากแสงอาทิตย์ซึ่งสิ่งมีชีวิตพวกอื่น ๆ ในระบบนิเวศไม่สามารถใช้สิ่งเหล่านี้ได้โดยตรงในการเจริญเติบโต</p><p>2.2ผู้บริโภค (Consumer) หมายถึงสิ่งมีชีวิตที่ไม่สามารรถสร้างอาหารเองได้ แต่ได้รับอาหารจากการกินสิ่งมีชีวิตอื่นสิ่งมีชีวิตที่มีบทบาทเป็นผู้บริโภคคือพวกสัตว์ต่าง ๆ จำแนกเป็น3ชนิดตามลำดับขั้นการบริโภคคือ</p><p>2.2.1ผู้บริโภคปฐมภูมิ (Primary Consumer)เป็นสิ่งมีชีวิตที่กินพืชเป็นอาหารอย่างเดียวเรียกว่า ผู้บริโภคพืช(Herbivores)ได้แก่กระต่ายวัวควายช้างม้าปลาที่กินพืชเล็ก ๆฯลฯ</p><p>2.2.2ผู้บริโภคทุติยภูมิ(Secondary Consumer)เป็นสิ่งมีชีวิตที่กินสัตว์ด้วยกันเป็นอาหารCarnivores)เช่นงูเสือนกฮูกนกเค้าแมวจรเข้ฯลฯ</p><p>2.2.3ผู้บริโภคตติยภูมิ(Tertiary Consumer)ได้แก่สิ่งมีชีวิตที่กินทั้งพืช และสัตว์เป็นอาหารเรียกว่าOmnivoreเช่นคนหมูสุนัขฯลฯ</p><p>นอกจากนี้ยังอาจมีผู้บริโภคอันดับต่อไปได้อีกตามลำดับขั้นของการบริโภค ผู้บริโภคขั้นสุดท้ายเรียก ผู้บริโภคขั้นสูงสุด (Top Consumer)หมายถึง สิ่งมีชีวิตที่อยู่ในระดับขั้นการกินสูงสุด ซึ่งก็คือสัตว์ที่ไม่ถูกกินโดยสัตว์อื่น ๆ ต่อไป เป็นสัตว์ที่อยู่ในอันดับสุดท้ายของการถูกกินเป็นอาหาร เช่น มนุษย์ เป็นต้น</p><p>3.<strong>ผู้ย่อยสลาย</strong>(Decomposer)หมายถึง สิ่งมีชีวิตที่สร้างอาหารเองไม่ได้แต่จะได้อาหารโดยการสร้างเอนไซม์ออกมาย่อยสลายซากของสิ่งมีชีวิต ของเสีย กากอาหาร ให้เป็นสารที่มีโมเลกุลเล็กลงแล้วจึงดูดซึมไปใช้บางส่วนส่วนที่เหลือจะปล่อยออกสู่ระบบนิเวศ ซึ่งผู้ผลิตสามารถนำไปใช้สร้างอาหารต่อไปสิ่งมีชีวิตที่มีบทบาทเป็นผู้ย่อยสลายส่วนใหญ่ได้แก่ แบคทีเรีย เห็ดรา ฯลฯ สิ่งมีชีวิตกลุ่มนี้มีบทบาทสำคัญอย่างมากในระบบนิเวศเพราะทำให้เกิดการหมุนเวียนของสาร</p><p>ดังนั้นโครงสร้างหรือองค์ประกอบของระบบนิเวศใดใดบนโลกนี้พอสรุปได้ดังภาพข้างล่างนี้</p><table><tbody><tr><td></td><td></td></tr><tr><td></td><td><table><tbody><tr><td><p><img width="386" height="266" src="http://human.uru.ac.th/Major_online/SOC/02Ecosystem/Life_2.files/image003.jpg" v:shapes="_x0000_i1025"></p></td></tr></tbody></table></td></tr></tbody></table><p><strong></strong></p><p><strong></strong></p><p><strong></strong></p><p><strong></strong></p><p><strong></strong></p><p><strong></strong></p><p><strong></strong></p><p><strong></strong></p><p><strong></strong></p><p>ภาพที่2.1 โครงสร้างของระบบนิเวศ (Ecosystem Structure)</p><p>การถ่ายทอดพลังงานและสารอาหารในระบบนิเวศ</p><p>(Energy Flow and Nutrient Cycling)</p><p>สิ่งมีชีวิตไม่สามารถดำรงชีวิตอยู่ได้โดยลำพังต้องมีการประสานสัมพันธ์กับสิ่งแวดล้อมและสิ่งมีชีวิตอื่น ๆในระบบนิเวศการประสานสัมพันธ์ขององค์ประกอบต่าง ๆ เริ่มจากกระบวนการสังเคราะห์แสงของพืชทำให้เกิดสารประกอบของคาร์บอน (Carbon Compound)ซึ่งเป็นสารที่ทำให้สิ่งมีชีวิตทั้งหลายดำรงอยู่ได้พลังงานที่ใช้ในระบบนิเวศส่วนใหญ่จะได้รับมาจากดวงอาทิตย์ ซึ่งพืชนำมาใช้ในการสังเคราะห์แสงแล้วสะสมไว้ในอาหารที่สร้างขึ้น จากนั้นจะถูกถ่ายทอดไปสู่ผู้บริโภคตามลำดับขั้นการบริโภคและถูกถ่ายทอดเข้าสู่ผู้ย่อยสลาย ในการถ่ายทอดพลังงานนี้พลังงานส่วนหนึ่งจะสูญเสียไปนอกระบบในรูปพลังงานความร้อน ตามกฏเทอร์โมไดนามิก (Thermodynamic Law) โดยพลังงานจะไม่มีการหมุนเวียน (Non cyclic) อยู่ในระบบนิเวศนั้น</p><p></p><table><tbody><tr><td><table><tbody><tr><td><p><img width="399" height="232" src="http://human.uru.ac.th/Major_online/SOC/02Ecosystem/Life_2.files/image006.jpg" v:shapes="_x0000_i1026"></p></td></tr></tbody></table></td></tr></tbody></table>
			</body>
			</html>